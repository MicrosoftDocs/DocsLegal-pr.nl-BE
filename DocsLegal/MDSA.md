---
title: Microsoft-overeenkomst voor ontwikkelaars
description: Microsoft-overeenkomst voor ontwikkelaars learn.microsoft.com
author: gregtouchton
ms.service: active-directory
ms.date: 06/15/2018
ms.author: grtoucht
layout: ContentPage
---
# Microsoft-overeenkomst voor ontwikkelaars

---
Laatst bijgewerkt: juni 2018

Deze overeenkomst is tussen u en Microsoft Corporation ('**​​Microsoft**​') en bestaat uit de onderstaande voorwaarden ('​**​Voorwaarden voor ontwikkelaars​**​') en de [Privacyverklaring van Microsoft](https://go.microsoft.com/fwlink/?LinkId=521839)​ (samen '**​Overeenkomst​**').

Als u deze Overeenkomst aangaat namens een entiteit, bijvoorbeeld uw werkgever, verklaart u dat u beschikt over de wettelijke bevoegdheid om deze entiteit te binden aan deze Voorwaarden.
Als u een bedrijfsnaam opgeeft in verband met het registreren voor of bestellen van een Service wordt u geacht die bestelling geplaatst te hebben en deze Overeenkomst namens die organisatie of dat bedrijf te zijn aangegaan. Belangrijke termen worden gedefinieerd in Artikel 10.

## 1. Aanbiedingen

1. **API's.** Op uw toegang tot en gebruik van de API's van Microsoft zijn specifieke voorwaarden van toepassing. Als ontwikkelaar bent u verantwoordelijk voor uw toepassing en voor de naleving van alle wet- en regelgeving die van toepassing is op uw gebruik van de API's van Microsoft, met inbegrip van de wet- en regelgeving die van toepassing is op privacy, biometrische gegevens, gegevensbescherming en vertrouwelijkheid van communicatie. Niets in onze geldende overeenkomsten, noch deze Overeenkomst, kan worden geïnterpreteerd als het tot stand brengen van een gezamenlijke rol als verwerkingsverantwoordelijke of een verwerker-subverwerkerrelatie tussen u en Microsoft.

    1. **Begeleidende voorwaarden**. Op uw gebruik van de API's van Microsoft zijn de voorwaarden van toepassing waaronder u toegang hebt verkregen. Als u toegang krijgt tot API's met begeleidende voorwaarden ('​**​Begeleidende voorwaarden**​') zijn dergelijke Begeleidende voorwaarden, samen met de [​Privacyverklaring van Microsoft](https://privacy.microsoft.com/en-us/privacystatement), van toepassing op uw toegang tot en gebruik van de Service. In het bijzonder de Microsoft Graph API wordt aangeboden overeenkomstig de [hier](https://developer.microsoft.com/en-us/graph/docs/misc/terms-of-use) vermelde voorwaarden.

    2. **Portal voor toepassingsregistratie**. Voor bepaalde identiteitsgerichte Microsoft-API's dient u uw toepassing [hier](https://apps.dev.microsoft.com/) te registreren. Als u uw toepassing dient te registreren via de volgende URL, dient u aan de volgende voorwaarden te voldoen:

        1. **Uw toepassing registreren**. Uw toepassingen moeten geregistreerd zijn en over een app-id beschikken die uniek is voor elke toepassing. Zodra u een toepassing geregistreerd hebt, ontvangt u toegangsreferenties voor de toepassing. '**Toegangsreferenties**' verwijst naar de benodigde beveiligingssleutels, geheimen, tokens en andere referenties om toegang te verkrijgen tot identiteitsgerichte Microsoft-API's. Met de toegangsreferenties kan uw toepassing gekoppeld worden aan uw gebruik van de identiteitsgerichte Microsoft-API's. U bent verantwoordelijk voor alle activiteiten die plaatsvinden met behulp van uw toegangsgegevens. Toegangsreferenties zijn niet overdraagbaar en niet-toewijsbaar. Houd ze geheim. Probeer ze niet te omzeilen. In het geval van een wijziging van zeggenschap, en afhankelijk van de naleving door het overnemende bedrijf van alle voorwaarden van de op dat moment geldende Graph API-voorwaarden, is het u toegestaan de app-id van een toepassing te verkopen, toe te wijzen of over te dragen aan een overnemend bedrijf. Het is een dergelijk overnemend bedrijf toegestaan de app-id te blijven gebruiken als onderdeel van de overgenomen toepassing.

        2. **Toepasselijke voorwaarden**. Tenzij een bepaalde service Begeleidende voorwaarden omvat voor het beheren van uw toegang tot Microsoft-API's, valt de toegang van uw toepassing tot identiteitsgerichte Microsoft-API's onder de op dat moment geldende Licentievoorwaarden voor de Microsoft Graph API, zoals die momenteel ​[hier](https://developer.microsoft.com/en-us/graph/docs/misc/terms-of-use)​ beschikbaar zijn ('​**Graph API-voorwaarden​**').

2. **Services.**

    1. **Gebruiksrecht.** We kunnen u het recht verlenen voor toegang tot en gebruik van de Services in overeenstemming met deze Overeenkomst.

    2. **Gebruikswijze.** Het volgende is u niet toegestaan:

        1. reverse-engineeren, decompileren, disassembleren of omzeilen van technische beperkingen in de Services, behalve voor zover toepasselijk recht dit ondanks deze beperkingen toestaat;

        2. uitschakelen of onrechtmatig wijzigen van mechanismen of anderszins proberen om een mechanisme te omzeilen dat uw gebruik van de Services beperkt;

        3. Services of een deel daarvan verhuren, leasen, uitlenen, doorverkopen, overdragen of hiervoor een sublicentie verlenen aan of voor derden, behalve voor zover expliciet is toegestaan in deze Overeenkomst of in de bij een Service-onderdeel behorende licentievoorwaarden;

        4. de Services gebruiken op een wijze die verboden is bij wet, regelgeving, overheidsbevel of decreet of door deze Overeenkomst;

        5. de Services op zodanig wijze gebruiken dat enige Microsoft-service of enig daarmee verbonden netwerk beschadigd, uitgeschakeld, overbelast of aangetast zou kunnen raken;

        6. de Services gebruiken om de rechten van anderen te schenden;

        7. de Services gebruiken om uzelf onbevoegd toegang te verschaffen tot of verstoring te veroorzaken van services, apparaten, gegevens, accounts of netwerken;

        8. de Services gebruiken om spamberichten te verzenden of malware te verspreiden;

        9. de Services op een manier gebruiken die schade zou kunnen toebrengen aan de Services of het gebruik door anderen zou kunnen belemmeren;

        10. activiteiten ontplooien die frauduleus, vals of misleidend zijn (bijvoorbeeld geld vragen onder valse voorwendselen, zich voordoen als een ander, de Services manipuleren om gamestatistieken te vervalsen, of plaatsen op een ranglijst, beoordelingen of opmerkingen beïnvloeden);

        11. scrapen, databases bouwen of anderszins kopieën maken van gegevens die worden geopend of verkregen met behulp van de Services (inclusief eindgebruikers of hun contactpersonen), behalve indien nodig om een beoogd gebruiksscenario voor uw toepassing mogelijk te maken;

        12. de Services gebruiken in enige toepassing of situatie waarin het uitvallen van de Services kan leiden tot de dood of ernstig lichamelijk letsel van een persoon, of tot ernstige fysieke of milieuschade, of

        13. anderen in staat stellen deze regels te overtreden.

3. **Updates.** Tenzij Microsoft anders aangeeft, is Microsoft gerechtigd van tijd tot tijd commercieel redelijke wijzigingen in een Service of functie aan te brengen.
    Microsoft is gerechtigd een Service verder te wijzigen of beëindigen in elk land waar Microsoft onderworpen is aan een overheidsvoorschrift, verplichting of een andere vereiste die (1) niet algemeen van toepassing is op bedrijven die daar actief zijn, (2) Microsoft problemen oplevert om de Service ongewijzigd te blijven gebruiken, of (3) ervoor zorgt dat Microsoft denkt dat deze voorwaarden of de Service kunnen conflicteren met een dergelijke vereiste of verplichting.

4. **Preview-functies.** Functies worden mogelijk beschikbaar gesteld op preview-basis.
    Previews worden geleverd 'as-is' en zijn uitgesloten van de garanties in Artikel 6 hieronder. Previews kunnen onderhevig zijn aan beperkte of andere verplichtingen op het gebied van beveiliging, naleving, privacy, beschikbaarheid, betrouwbaarheid en ondersteuning, zoals verder wordt uitgelegd in de Privacyverklaring en eventuele aanvullende kennisgevingen die bij de Preview verstrekt worden. Previews kunnen op elk moment, zonder voorafgaande mededeling gewijzigd of stopgezet worden. Er kan voor gekozen worden om een Preview niet uit te brengen naar Algemene beschikbaarheid. Als previews Algemeen beschikbaar gesteld worden, worden mogelijk kosten in rekening gebracht voor dergelijke functies.

## 2. Software en Microsoft-inhoud

1. **1​Microsoft-software en Microsoft-inhoud buiten de Service gebruiken.**
    Microsoft kan u Microsoft-software of Microsoft-inhoud leveren via of als onderdeel van de Services. Bij beëindiging of opschorting van deze Overeenkomst of van uw gebruik van of toegang tot de Services wordt tevens uw recht beëindigd om dergelijke Microsoft-software of Microsoft-inhoud te bezitten of te gebruiken, tenzij u hiervoor een afzonderlijke licentie verkregen hebt. Bij opschorting of beëindiging van een Gebruikersabonnement wordt tevens het recht van die gebruiker beëindigd om dergelijke Microsoft-software of Microsoft-inhoud te bezitten of te gebruiken die gekoppeld is aan of afhankelijk is van dat Gebruikersabonnement. U dient alle kopieën te verwijderen van dergelijke Microsoft-software of Microsoft-inhoud die in licentie onder deze Overeenkomst gegeven is. Tevens dient u alle bijbehorende media te vernietigen na beëindiging van het bijbehorende bezit of de gebruiksrechten. Dit lid is niet van toepassing op Microsoft-software die wordt behandeld in lid (b) hieronder.

2. **Software en Inhoud op Documentatieportalen.** Software en Inhoud van derden die toegankelijk zijn op de Documentatieportalen worden beschikbaar gesteld door de aangewezen uitgever onder de bijbehorende licentievoorwaarden.

3. **Reikwijdte van de rechten.** Alle Microsoft-software en Microsoft-inhoud zijn de auteursrechtelijk beschermde werken van Microsoft of haar leveranciers en worden in licentie gegeven en niet verkocht, en mogen niet overgedragen worden, tenzij anders aangegeven.

4. **Software of Inhoud van derden.** U bent als enige verantwoordelijk voor software of Inhoud van derden die u installeert, koppelt of gebruikt met een Service. Dergelijke software of Inhoud van derden wordt niet uitgevoerd en hiervan worden geen kopieën gemaakt buiten onze relatie met u. Het is u uitsluitend toegestaan software of Inhoud van derden te installeren of te gebruiken met een Service op een wijze waarbij ons intellectueel eigendom of onze technologie niet onderworpen wordt aan voorwaarden die van toepassing zijn op dergelijke software of Inhoud. Wij zijn geen partij bij en zijn niet gebonden aan voorwaarden die van toepassing zijn op uw gebruik van software of Inhoud van derden. Wij verlenen geen licenties of rechten, expliciet of impliciet, aan dergelijke software of Inhoud van derden.

5. **Open source-software als onderdeel van de Service.** Als de Service software van derden gebruikt of wordt gedistribueerd met open source-softwarelicentievoorwaarden ('​**Open Source**​'), wordt een dergelijke Open source aan u in licentie gegeven onder de betreffende open source-voorwaarden. Kopieën van dergelijke Open source-licenties en eventuele andere kennisgevingen zijn alleen ter informatie opgenomen.

6. **Gebruik in leslokalen.** Het is erkende onderwijsinstellingen, zoals basis- en middelbaar onderwijs, universiteiten en particuliere of openbare scholen toegestaan Microsoft-inhoud te downloaden en reproduceren voor distributie in het klaslokaal voor educatieve doeleinden.

## 3. Beveiliging en privacy

1. **Beveiliging.** We hanteren technische en organisatorische maatregelen, interne controles en gegevensbeveiligingsroutines die bedoeld zijn om Gebruikersgegevens te beschermen tegen onbedoeld verlies of wijziging, onbevoegde openbaarmaking of toegang, of onrechtmatige vernietiging.

2. **Naleving van toepasselijke wetgeving; verwijdering van Persoonsgegevens**

    1. U dient alle wet- en regelgeving na te leven die van toepassing is op uw gebruik van de Services en alle gegevens en Inhoud die toegankelijk zijn via de Services, met inbegrip van, maar niet beperkt tot, wetten met betrekking tot privacy, biometrische gegevens, gegevensbescherming en vertrouwelijkheid van communicatie.

    2. Uw gebruik van de Services en Inhoud is afhankelijk van het implementeren en onderhouden van passende beveiligingen en maatregelen voor uw service en toepassing. Dit omvat tevens uw verantwoordelijkheid voor de gegevens die zijn verkregen door het gebruik van de Services.

    3. U dient: (a) privacybescherming en -maatregelen te implementeren en handhaven in uw producten en services, inclusief het verkrijgen van de benodigde toestemming voordat u gegevens gebruikt (en aanvullende toestemming verkrijgen voordat u het gebruik of het doel van gegevens wijzigt), en de juiste bewaartermijnen voor gegevens te handhaven, (b) te voldoen aan toepasselijke meldingsvereisten, (c) een schriftelijk privacybeleid te onderhouden en na te leven waarin uw privacybeleid wordt beschreven met betrekking tot gegevens en informatie die u verzamelt en gebruikt, en die ten minste even beschermend is voor gebruikers als de Privacyverklaring, (d) een toegankelijke koppeling naar uw privacybeleid op te nemen in uw toepassing en in elke app store die dit toestaat, en (e) toestemming van eindgebruikers te verkrijgen die voldoende is voor de doeleinden van uw overeenkomst met de eindgebruiker voordat u ons informatie verstrekt die u onafhankelijk van hen verzameld hebt.

    4. Naast het voldoen aan uw verplichtingen onder toepasselijk recht (met inbegrip van de Algemene Verordening Gegevensbescherming (AVG) (EU) 2016/679), gebruikt u actuele gegevens. U kunt uw gegevens actueel houden door de gegevens regelmatig te vernieuwen, te communiceren met een Microsoft API of Microsoft-hulpprogramma om de huidige gegevens te onderhouden, of middels andere processen die ervoor zorgen dat wijzigingen in Microsoft-gegevens nauwkeurig weergegeven worden.

    5. Tenzij in deze tekst anders vermeld, dient u in de volgende gevallen onmiddellijk alle gegevens en Inhoud te verwijderen die via de Services verzameld of verwerkt zijn: (a) een gebruiker verlaat uw toepassing, verwijdert uw toepassing, sluit diens account bij u of verlaat het account op een andere wijze, of (b) u beëindigt het gebruik van de Services. Het is u echter toegestaan verzamelde gegevens te bewaren, op voorwaarde dat er geen persoonlijk identificeerbare informatie afgeleid of samengesteld kan worden op basis van dergelijke gegevens en dergelijke acties anderszins in overeenstemming zijn met deze Overeenkomst en het toepasselijke recht.

    6. Tenzij u een wettelijke basis hebt voor het bewaren van persoonsgegevens (zoals gedefinieerd in de AVG) moet u binnen 30 dagen na ontvangst van de gegevens alle Persoonsgegevens verwijderen die via de Services geopend of verwerkt zijn.

3. **Naleving van de wet.** We zullen voldoen aan alle wetten die van toepassing zijn op onze levering van de Services, met inbegrip van toepasselijke wetten ten aanzien van het melden van beveiligingsschending, maar niet met inbegrip van wetten die van toepassing zijn op u of uw branche die in het algemeen niet van toepassing zijn op aanbieders van IT-services. U dient alle wetten na te leven die van toepassing zijn op uw Gebruikersgegevens en het gebruik van de Services, met inbegrip van alle wetten die van toepassing zijn op u of uw branche.

4. **Certificeringen en naleving.** De Ontwikkelaarsservices zijn onderworpen aan alle beveiligings-, privacy- en nalevingspraktijken die specifiek beschreven zijn voor de Ontwikkelaarsservices. Deze verplichtingen zijn niet van toepassing op andere elementen van de Services.

5. **Monitoring; audit**. We kunnen uw toegang tot en gebruik van de Services (met inbegrip van toepasselijke producten en services, website, Inhoud en gegevens) controleren, ter verifiëring van uw naleving van deze Overeenkomst. Verder dient u, met betrekking tot uw toegang tot en gebruik van de Services en gedurende vijf jaar daarna, op redelijke kennisgeving van Microsoft, Microsoft of haar auditor toestemming te verlenen om op kosten van Microsoft audits uit te voeren in verband met uw gebruik van de Services, om uw naleving van deze overeenkomst te controleren. U dient Microsoft redelijke toegang te verlenen tot personeel, gebouwen, informatie, systemen, boeken en records met betrekking tot uw gebruik van de Services om Microsoft in staat te stellen de audit uit te voeren. Op aanvraag dient u ons een bewijs te leveren van uw naleving van deze Overeenkomst.

## 4. Klantaccounts, klantgedrag en feedback

1. **Accounts maken.** Als voor een van de Services een account moet worden geopend, dient u het registratieproces volledig te doorlopen en ons de actuele, volledige en exacte gegevens te verstrekken. Het is u niet toegestaan een gebruikersnaam of id voor een account te selecteren waarmee u zich voordoet als iemand anders, die illegaal of mogelijk illegaal is, of mogelijk beschermd is middels een handelsmerk of andere eigendomsrechten, vulgair of aanstootgevend is of verwarring kan veroorzaken. We behouden ons het recht voor om deze gebruikersnamen en Service-id's naar eigen goeddunken te weigeren en/of opnieuw toe te wijzen.

2. **Verantwoordelijkheid voor uw accounts.** U bent verantwoordelijk voor: alle activiteiten die onder uw account plaatsvinden; het handhaven van de vertrouwelijkheid van alle niet-openbare verificatiereferenties die verband houden met uw gebruik van de Services; het onmiddellijk op de hoogte stellen van ons klantenondersteuningsteam van mogelijk misbruik van uw accounts of verificatiereferenties, of elk beveiligingsincident met betrekking tot de Services.

3. **Uw gedrag en de beschikbaarheid van inhoud van derden en koppelingen naar inhoud van derden**. We zijn niet verplicht om de inhoud en communicatie van derden op de Services te controleren; we behouden ons echter het recht voor om dergelijke materialen die naar de Documentatieportalen gepost zijn, naar eigen goeddunken te controleren en te verwijderen. Derden die deelnemen aan de Services zijn geen geautoriseerde woordvoerders van Microsoft en hun standpunten komen niet noodzakelijkerwijs overeen met die van Microsoft.

4. **Bijdragen en feedback.** We claimen geen eigendom van enige Bijdrage, tenzij anders overeengekomen door de partijen. Door een Bijdrage te verstrekken, verleent u Microsoft en haar gelieerde ondernemingen echter onherroepelijk het recht om de Bijdrage op welke wijze en voor welk doel dan ook te maken, te gebruiken, te wijzigen, te distribueren en anderszins te commercialiseren (inclusief door het algemene publiek het recht te verlenen om uw Bijdragen te gebruiken in overeenstemming met deze Overeenkomst, welke in de loop van de tijd kan veranderen). Voor Bijdragen die worden verstrekt aan de Documentatieportalen verleent u verder het recht om specifieke identificeerbare informatie te publiceren die wordt beschreven in de Privacyverklaring in verband met uw Bijdrage. Deze rechten worden verleend onder alle toepasselijke intellectuele eigendomsrechten die u bezit of beheert. Voor het gebruik van uw Bijdragen ontvangt u geen vergoeding. Microsoft is niet verplicht om uw Bijdrage openbaar te maken of te gebruiken en het is Microsoft te allen tijde toegestaan naar eigen goeddunken een Bijdrage te verwijderen. Door een Bijdrage te verstrekken, garandeert u dat u alle rechten op uw Bijdrage bezit of anderszins controleert, en dat uw Bijdrage niet onderhevig is aan rechten van een derde partij (met inbegrip van eventuele persoonlijkheids- of publiciteitsrechten van enig persoon).

## 5. Beëindiging en opschorting

1. **Uw beëindiging.** U kunt deze Overeenkomst op elk gewenst moment beëindigen. Als u toegang tot Services aangeschaft hebt via Microsoft Azure, dient u alle verschuldigde bedragen te betalen.

2. **Beëindiging door Microsoft.** We kunnen deze Overeenkomst, alle hierin verleende rechten of uw licentie voor de Services naar eigen goeddunken op elk moment en om welke reden dan ook beëindigen.

3. **Opschorting.** We kunnen uw gebruik van de Services opschorten of beëindigen als: (1) dit redelijkerwijs nodig is om onbevoegde toegang tot Gebruikersgegevens te voorkomen; (2) u niet binnen een redelijke termijn reageert op een claim van vermeende inbreuk; of (3) u deze Overeenkomst schendt, of we redelijkerwijs vermoeden dat u deze hebt geschonden.
    We zullen proberen de toegang tot het minimaal noodzakelijke deel van de Services op te schorten zolang de omstandigheid of behoefte bestaat. We stellen u vooraf in kennis van de opschorting of beëindiging, tenzij we op redelijke gronden van oordeel zijn dat een directe opschorting of beëindiging noodzakelijk is. Indien u niet binnen 60 dagen na de opschorting de redenen voor de opschorting volledig wegneemt, zijn wij gerechtigd deze Overeenkomst te beëindigen en uw Gebruikersgegevens te verwijderen zonder een bewaarperiode in acht te nemen.

4. **Beëindiging wegens niet-gebruik.** We kunnen een Serviceaccount opschorten of beëindigen na een langere periode van inactiviteit of wanneer u niet reageert op communicatie van Microsoft. Als u een gratis account hebt voor Services en u binnen 90 dagen na de eerste inrichting van de Service geen Gebruikersgegevens uploadt of maakt, kunnen we deze Overeenkomst beëindigen en/of Gebruikersgegevens verwijderen die automatisch zijn gegenereerd tijdens het registratieproces voor Services. We zullen u op de hoogte stellen voordat een account opgeschort of beëindigd wordt, of voordat Gebruikersgegevens verwijderd worden.

## 6. Garanties

**BEHALVE INDIEN GERECHTVAARDIGD IN DE BIJBEHORENDE VOORWAARDEN LEVEREN MICROSOFT EN ZIJN RESPECTIEVE LEVERANCIERS DE SERVICES (MET INBEGRIP VAN DE MICROSOFT-INHOUD EN MICROSOFT-SOFTWARE) 'AS-IS', 'MET ALLE FOUTEN' EN 'ZOALS BESCHIKBAAR'. U DRAAGT HET RISICO VAN HET GEBRUIK ERVAN. WE BIEDEN GEEN GARANTIES OF VOORWAARDEN, EXPLICIET, IMPLICIET, WETTELIJK OF ANDERSZINS, MET INBEGRIP VAN GARANTIES VAN VERKOOPBAARHEID, GESCHIKTHEID VOOR EEN BEPAALD DOEL EN HET NIET-INBREUKMAKEND ZIJN. MOGELIJK HEBT U ONDER UW LOKALE WETGEVING AANVULLENDE RECHTEN DIE DOOR DEZE OVEREENKOMST NIET GEWIJZIGD KUNNEN WORDEN. DEZE DISCLAIMERS ZIJN VAN TOEPASSING VOOR ZOVER TOEGESTAAN ONDER TOEPASSELIJK RECHT, MET INBEGRIP VAN TOEPASSING OP DE IMPLICIETE GARANTIES VAN VERKOOPBAARHEID, GESCHIKTHEID VOOR EEN BEPAALD DOEL EN NIET-INBREUKMAKENDHEID.​**

**Inhoud en materialen van derden. MICROSOFT CONTROLEERT, BEOORDEELT, HERZIET, ONDERSCHRIJFT OF AANVAARDT GEEN VERANTWOORDELIJKHEID VOOR INHOUD, INFORMATIE, BERICHTEN, MATERIALEN EN PROJECTEN VAN DERDEN DIE TOEGANKELIJK ZIJN VANUIT OF GEKOPPELD ZIJN VIA DE SERVICES. BEHALVE INDIEN GERECHTVAARDIGD IN EEN AFZONDERLIJKE OVEREENKOMST, GEEFT MICROSOFT GEEN ENKELE VERKLARING OVER OF GARANTIES VOOR, EN IS NIET VERANTWOORDELIJK VOOR EEN VAN DE VOORGAANDE ZAKEN. ALLE TRANSACTIES DIE U MET DERGELIJKE DERDEN HEBT, ZIJN OP EIGEN RISICO.​**

## 7. Verdediging tegen vorderingen

1. **Verdediging.** We verdedigen u tegen vorderingen van niet-gelieerde derde partijen dat de Services of Software inbreuk maken op octrooien, auteursrechten of handelsmerken of onrechtmatig gebruik maken van handelsgeheimen van deze derde partij. U verdedigt ons tegen alle vorderingen van niet-gelieerde derde partijen die voortvloeien uit (1) uw misbruik of het misbruik door uw eindgebruiker van de Services, Microsoft-inhoud of Microsoft-software; (2) schending van deze Overeenkomst door u of uw eindgebruiker; (3) alle Inhoud of gegevens die worden doorgestuurd naar of gebruikt met de Services, degenen die namens u handelen of uw eindgebruikers.

2. **Beperkingen.** Onze verplichtingen in Artikel 7.1 zijn niet van toepassing op enige vordering of toekenning op basis van: (1) Gebruikersgegevens, Niet-Microsoft-producten, wijzigingen die u aanbrengt in de Services of materialen die u verstrekt of beschikbaar maakt als onderdeel van het gebruik van de Services; (2) uw combinatie van de Services met of schade op basis van de waarde van een Niet-Microsoft-product, gegevens of bedrijfsproces; (3) uw gebruik van een Microsoft-handelsmerk zonder onze uitdrukkelijke schriftelijke toestemming, of uw gebruik van de Services nadat we u verzocht hebben te stoppen vanwege een vordering van derden; of (4) uw herdistributie van de Services aan, of gebruik ten behoeve van een niet-gelieerde derde partij.

3. **Verhaalsmogelijkheden.** Als we redelijkerwijs van mening zijn dat een vordering onder Artikel 7.1 uw gebruik van de Services of Software kan blokkeren, proberen we: (1) het recht voor u te verkrijgen om deze te blijven gebruiken; of (2) deze te wijzigen of te vervangen door een functioneel equivalent. Als deze opties commercieel niet redelijk zijn, kunnen we uw rechten op het gebruik van de Services of Software beëindigen.

4. **Verplichtingen.** Elke partij dient de andere partij onmiddellijk in kennis te stellen van een vordering op grond van dit Artikel 7. De partij die bescherming behoeft, dient (1) de andere partij de uitsluitende zeggenschap te verstrekken over de verdediging en afwikkeling van de vordering; en (2) redelijke hulp te verlenen bij het verdedigen van de vordering. De partij die de bescherming biedt, zal (1) de ander vergoeden voor redelijke onkosten die gemaakt zijn bij het bieden van die hulp en (2) het bedrag betalen dat op grond van een eventueel nadelig onherroepelijk vonnis (of schikking waarmee de ander akkoord gaat) verschuldigd is. De respectieve rechten van partijen voor verweer en betaling van vonnissen of schikkingen op grond van dit Artikel 7 zijn in plaats van vrijwaringsrechten op grond van gewoonterecht of jurisprudentie of overeenkomstige rechten, en elke partij doet afstand van dergelijke rechten op grond van gewoonterecht.

## 8. Aansprakelijkheidsbeperking.

1. **Beperking.** De totale aansprakelijkheid van elke partij onder deze Overeenkomst is beperkt tot directe schade, tot het bedrag dat onder deze Overeenkomst is betaald voor de Ontwikkelaarsservices die aanleiding geven tot die aansprakelijkheid gedurende de 12 maanden vóór het ontstaan van de aansprakelijkheid, of voor Services die gratis geleverd worden, vijfhonderd US-dollars (\$​500,00 USD).

2. **UITSLUITING. GEEN VAN BEIDE PARTIJEN, NOCH HAAR LEVERANCIERS, IS AANSPRAKELIJK VOOR GEDERFDE INKOMSTEN, GEDERFDE WINST OF INDIRECTE, SPECIALE, INCIDENTELE, PUNITIEVE SCHADE, GEVOLGSCHADE OF VOORBEELDSCHADE, ZELFS ALS DE PARTIJ WIST DAT DEZE MOGELIJK WAREN.**

3. **Uitzonderingen op beperkingen.** De aansprakelijkheidslimieten in dit Artikel 8 zijn van toepassing voor zover toegestaan op basis van toepasselijk recht, maar zijn niet van toepassing op: (1) de verplichtingen van de partijen uit hoofde van Artikel 7; of (2) schending van Artikelen 3.2 - 3.4 of schending van de intellectuele eigendomsrechten van de ander.

## 9. Overig

1. **Voorbehoud van rechten.** Alle rechten die hierin niet uitdrukkelijk verleend zijn, worden door Microsoft voorbehouden. U erkent dat alle intellectuele eigendomsrechten in de Services eigendom blijven van Microsoft en dat niets in deze Overeenkomst ertoe zal leiden dat deze intellectuele eigendomsrechten aan u overgedragen worden.

2. **Kennisgevingen.**
    Kennisgevingen dienen per post verzonden te worden naar: Microsoft One Microsoft Way Redmond, WA 98052 USA

   U gaat ermee akkoord dat u elektronische kennisgevingen van ons ontvangt met betrekking tot de Services, die per e-mail verzonden worden naar de opgegeven contactgegevens van uw eindgebruiker of beheerder of aan u gepresenteerd worden in de Service-ervaring. U dient ervoor te zorgen dat uw contactgegevens actueel zijn. Kennisgevingen zijn van kracht op de datum op het ontvangstbewijs voor e-mail, de verzenddatum voor e-mail en de weergegeven datum als deze binnen de Service-ervaring valt.

3. **Toewijzing en delegatie.** Het is u niet toegestaan rechten of verplichtingen onder deze Overeenkomst geheel of gedeeltelijk toe te wijzen of te delegeren, met inbegrip van in verband met een wijziging van de controle, met uitzondering van een app-id, zoals uiteengezet in Artikel 1.1. Elke vermeende toewijzing en delegatie door u is ongeldig. Het is ons toegestaan alle rechten en verplichtingen onder deze Overeenkomst vrij over te dragen of te delegeren, geheel of gedeeltelijk zonder kennisgeving aan u.

4. **Scheidbaarheid.** Als enig onderdeel van deze overeenkomst niet-afdwingbaar geacht wordt, blijven de resterende onderdelen volledig van kracht.

5. **Geen verklaring van afstand.** Het niet afdwingen van enige bepaling van deze overeenkomst vormt geen verklaring van afstand.

6. **Geen agentschap.** Wij zijn onafhankelijke contractanten. Deze overeenkomst leidt niet tot het ontstaan van een vertegenwoordigende relatie, partnerschap of gezamenlijke onderneming.

7. **Geen derde begunstigden.** Er zijn geen derde begunstigden bij deze overeenkomst.

8. **Toepasselijk recht en relatieve bevoegdheid.** Als u woont (of als de hoofdvestiging van uw bedrijf zich bevindt) in de Verenigde Staten, is het recht van de staat waar u woont (of, in geval van een bedrijf, waar de hoofdvestiging zich bevindt) van toepassing op alle vorderingen, ongeacht conflicterende rechtsbeginselen, met uitzondering van het feit dat de Federal Arbitration Act alle bepalingen met betrekking tot arbitrage beheerst. U en wij stemmen onherroepelijk in met de exclusieve jurisdictie en locatie van de staats- of federale rechtbanken in King County, Washington, voor alle geschillen die voortvloeien uit of verband houden met deze Voorwaarden of de Services, die gehoord worden in de rechtbank (met uitzondering van arbitrage en rechtbank voor kleine vorderingen).

9. **Gehele overeenkomst.** Deze overeenkomst is de volledige overeenkomst met betrekking tot de inhoud ervan en vervangt alle voorgaande of gelijktijdige communicatie.

10. **Bepalingen na beëindiging.** 1.2, 2.3-2.6, 3.2, 3.5, 4.2, 4.4, 5, 6, 7, 8, 9 en 10, en alle andere definities.

11. **Amerikaanse exportwetgeving.** De Services zijn onderworpen aan de Amerikaanse exportwetgeving. U dient alle toepasselijke wetten na te leven, inclusief de U.S. Export Administration Regulations, de ITAR-voorschriften (International Traffic in Arms Regulations) en de beperking betreffende eindgebruikers, eindgebruik en bestemming die opgelegd zijn door de overheid van de VS en die van andere landen. Zie [Microsoft-producten exporteren](https://go.microsoft.com/fwlink/?linkid=306744) voor meer informatie.

12. **Internationale beschikbaarheid.** De beschikbaarheid van de Services, inclusief specifieke functies en taalversies, verschilt per land.

13. **Overmacht.** Geen van beide partijen is aansprakelijk voor gebrekkige prestaties vanwege oorzaken die buiten de redelijke invloed van de betreffende partij liggen (zoals brand, explosie, stroomuitval, aardbeving, overstroming, zeer zware storm, staking, embargo, arbeidsgeschil, handelingen door burgerlijk of militair gezag, terrorisme, waaronder cyberterrorisme), natuurrampen, handelingen of nalatigheid van internetverkeersdiensten, acties of nalatigheid van regulerende of overheidsinstanties (waaronder het doorvoeren van wetten of regels of andere overheidshandelingen die de levering van Services beïnvloeden).

14. **Wijzigingen.** We kunnen deze Overeenkomst op elk gewenst moment met of zonder afzonderlijke kennisgeving aan u wijzigen door een herziene versie te plaatsen in het artikel met juridische informatie van de Ontwikkelaarsservices en Documentatieportalen (of een alternatieve site die we identificeren), of door u op de hoogte te stellen in overeenstemming met Artikel 9.b. Eventuele wijzigingen worden van kracht na kennisgeving aan u of na het plaatsen hiervan. **Met uw gebruik van de Services nadat de wijzigingen van kracht geworden zijn, bevestigt u dat u akkoord gaat met de wijzigingen in de Overeenkomst. Als u niet akkoord gaat met de nieuwe Overeenkomst, dient u het gebruik van de Services te beëindigen.**

## 10. Definities

'**Inhoud**' verwijst naar documenten, foto's, video's, gegevens en andere grafische, tekstuele of audiovisuele inhoud.

'**Ontwikkelaarsservices**' verwijst naar services die we identificeren als vallend onder deze Overeenkomst.

'**Ontwikkelaarssoftware**' verwijst naar Microsoft-software die we u leveren als onderdeel van de Ontwikkelaarsservices voor gebruik met de Ontwikkelaarsservices.

'**Documentatieportalen**' verwijst naar de site die beschikbaar is op [http://msdn.microsoft.com](https://msdn.microsoft.com/), [http://technet.microsoft.com](https://technet.microsoft.com/), <https://learn.microsoft.com>, <https://developer.microsoft.com>, of op alternatieve sites die we identificeren.

'**Microsoft-inhoud**' verwijst naar Inhoud op de Services die geleverd wordt door Microsoft en haar leveranciers.

'**Microsoft-software**' verwijst naar Microsoft-software en -computercode, met inbegrip van voorbeeldcode en Ontwikkelaarssoftware.

'**Niet-Microsoft-product**' verwijst naar alle software, gegevens, services, websites of andere producten die in licentie zijn gegeven, verkocht of anderszins aan u geleverd door een andere entiteit dan wij, ongeacht of u deze verkregen hebt via onze Services of elders.

'**Aanbiedingsgegevens**' verwijst naar de prijzen en gerelateerde voorwaarden die van toepassing zijn op betaalde Ontwikkelaarsservices.

'**Preview**' verwijst naar preview- of bètaversies of andere voorlopige versies van de Ontwikkelaarsservices of Ontwikkelaarssoftware die door Microsoft aangeboden worden.

'**Services**' verwijst naar de Ontwikkelaarsservices, Documentatieportalen en Microsoft-software die we u onder deze Overeenkomst aan u beschikbaar stellen.

'**Inzendingen**' verwijst naar Inhoud, code, opmerkingen, feedback, suggesties, informatie of materialen die u verstrekt via de Documentatieportalen of Services voor openbare toegang (in plaats van voor uw persoonlijk gebruik of gebruik door uw geautoriseerde gebruikers). Inzendingen bevatten geen Gebruikersgegevens.

'**Gebruikersabonnement**' verwijst naar een abonnement, proefversie of een ander door Microsoft verleend voordeel dat toegang biedt tot, en accountservices voor de Ontwikkelaarsservices.

'**wij, we**' en '**ons**' verwijst naar Microsoft.

'**u**' en '**uw**' verwijst naar de persoon of entiteit die deze Overeenkomst accepteert voor het gebruik van de Services.
